---
url: https://www.bloomberght.com/212-fintek-girisimi-olan-flow48e-yatirim-yapti-2342849
depth: 2
crawled_at: '2025-07-12T21:20:29.214813Z'
referrer_url: https://www.bloomberght.com/finansal-teknoloji
orig_size: 17355
clean_size: 8347
title: 212, fintek girişimi Flow48'e yatırım yaptı
summary: Girişim sermayesi fonu 212, Fransa merkezli Flow48 fintek girişimine 25 milyon
  dolarlık yatırım yaptı. Flow48, KOBİ'ler için gelir bazlı finansman çözümleri sunuyor.
pub_date: 2023-11-28T12:36
keywords:
- fintek
- KOBİ finansmanı
- Seri A
- girişim sermayesi
- Orta Doğu ve Kuzey Afrika
entities:
- value: '212'
  type: ORGANIZATION
  label: investor
- value: Flow48
  type: ORGANIZATION
  label: target
- value: Numan Numan
  type: PERSON
  label: author
- value: Idriss Al Rifai
  type: PERSON
  label: executive
- value: Fransa
  type: GPE
  label: location
- value: Orta Doğu ve Kuzey Afrika
  type: GPE
  label: location
- value: iyzico
  type: ORGANIZATION
  label: related
- value: Speedinvest
  type: ORGANIZATION
  label: investor
- value: Daphni
  type: ORGANIZATION
  label: investor
- value: Blockchain Founders Fund
  type: ORGANIZATION
  label: investor
- value: Unpopular Ventures
  type: ORGANIZATION
  label: investor
- value: Endeavor Catalyst
  type: ORGANIZATION
  label: investor
- value: TLG
  type: ORGANIZATION
  label: investor
- value: NEA
  type: ORGANIZATION
  label: investor
- value: Scott Sandell
  type: PERSON
  label: investor
---


Girişim sermayesi fonu 212, global arenada hizmet sunan yazılım, teknoloji ve fintek şirketlerine yatırımını sürdürüyor. Şirket, iyzico'nun ardından ikinci fintek yatırımını Orta Doğu ve Kuzey Afrika Bölgesi'nde faaliyet gösteren Fransa merkezli fintek şirketi Flow48’e yaptı.

Gelir bazlı finansman (revenue based financing) alanında hizmet veren Flow48, aralarında 212’nin de bulunduğu Seri A öncesi yatırım turunda 25 milyon dolar yatırım aldı. Sermaye ve borç finansmanından oluşan yatırım turuna 212’nin yanı sıra Speedinvest, Daphni, Blockchain Founders Fund, Unpopular Ventures, Endeavor Catalyst, TLG ve global girişim sermayesi şirketi NEA'nın CEO’su Scott Sandell'in de aralarında bulunduğu melek yatırımcılar katıldı.

**Numan: İkinci fintek yatırımımızın da başarı hikayesi yazacağına inanıyoruz**  
Büyük başarılara imza atmış ve adını dünyaya duyurmuş iyzico’dan sonra ikinci fintek yatırımlarını Flow48’e yaptıklarını vurgulayan 212 Kurucu Ortağı Numan Numan, şunları söyledi:  
“Flow48, KOBİ finansmanındaki boşluğa karşı yenilikçi yaklaşımı, deneyimli yatırımcıları çekme kapasitesi ve en önemlisi de ortak bir hedefe kilitlenmiş ekip motivasyonu ile 212'nin yatırım için önceliklendiği ideal girişim profilini yansıtıyor. Flow 48’in yatırımcısı olmaktan ve büyüme yolculuğuna dahil olmaktan dolayı çok heyecanlıyız. Önümüzdeki dönemde fark yaratacak çalışmalarını göreceğimize inanıyoruz. Ayrıca ikinci fintek yatırımımızı ilkinde olduğu gibi Speedinvest ile beraber yapmaktan mutluluk duyuyoruz.”

**Rifai: KOBİ’ler için adil bir ekonomik ortam oluşmasına katkıda bulunmayı hedefliyoruz**  
Flow48 Kurucu Ortağı ve CEO’su Idriss Al Rifai de, “Finansman ihtiyacı herkes ve her sektör için mevcut olan bir konu. Finansmana erişim noktasında çeşitlilik ve kapsayıcılık ise son derece kritik. Sunduğumuz çözümler özellikle küçük işletme sahipleri için hayati önem taşıyor. Daha adil bir ekonomik ortamın oluşmasına katkıda bulunmayı hedefliyoruz. Aldığımız yatırımla küresel çapta gelişmekte olan pazarlarda KOBİ'leri desteklemeyi hedefliyoruz.” dedi.

Flow48, yatırımla birlikte Güney Afrika pazarına da açılmayı planlıyor.